Відділ першим

Метаморфози капіталу та їхній кругобіг

Розділ перший

Кругобіг грошового капіталу

Процес кругобігу1) капіталу відбувається в трьох стадіях, що, як
це викладено в першому томі*), утворюють такий ряд:

Перша стадія: Капіталіст з’являється на товаровому ринку й на
ринку праці як покупець; його гроші перетворюються на товар, або пророблюють
акт циркуляції Г — Т.

Друга стадія: Продуктивне споживання куплених товарів капіталістом.
Він діє як капіталістичний товаропродуцент; його капітал пророблює
процес продукції. Наслідок цього — товар більшої вартости, ніж
вартість елементів його продукції.

Третя стадія: Капіталіст повертається на ринок як продавець; його
товар перетворюється на гроші або пророблює акт циркуляції Т — Г.

Отже, формула кругобігу грошового капіталу така: Г — Т... П... Т' —
Г', де крапки позначають, що процес циркуляції перервався, а Т', а
також Г', позначають Т і Г, збільшені додатковою вартістю.

У першому томі першу й другу стадію досліджувалось лише остільки,
оскільки це треба, щоб зрозуміти другу стадію — процес продукції капіталу**).
Тому не зверталось там уваги на ті різні форми, що в них убирається
капітал на різних своїх стадіях і що їх він то набирає, то скидає,
повторюючи кругобіг. Тепер вони являють ближчий предмет дослідження.
Щоб зрозуміти ці форми в чистому вигляді, треба насамперед абстрагуватись
від усіх моментів, що не мають нічого спільного з зміною та
утворенням форм як такими. Тому припускається тут не тільки, що товари
продається за їхньою вартістю, але й те, що це відбувається за
незмінних обставин. Отже, тут також не звертається уваги на ті зміни
вартости, що можуть постати протягом процесу кругобігу.

1) 3 рукопису II.

*) Див. відділ сьомий, вступ. Ред.

**) Див. „Капітал“, т. І, розділ IV. Ред.
